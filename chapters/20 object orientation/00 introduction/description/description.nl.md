De hoofdstukken tot dit punt bespraken een manier van programmeren die
vaak "gestructureerd programmeren" of "imperatief programmeren" genoemd
wordt. Deze aanpak betreft programma's die bestaan uit een sequentie van
statements, beslissingen, en loops. Je kunt ieder programmeerprobleem
oplossen middels deze aanpak. In de laatste decennia echter zijn er
andere programmeer "paradigma's" ontwikkeld, die helpen bij het
ontwerpen en implementeren van grote programma's. Een van de meest
succesvolle paradigma's is "object oriëntatie," en de meeste moderne
programmeertalen ondersteunen dit paradigma. Python is eigenlijk een
object-georiënteerde taal.

Hoewel object oriëntatie een natuurlijke manier biedt om problemen en
oplossingen te bezien, is het behoorlijk lastig om een object
georiënteerd programma te ontwerpen. De reden dat het lastig is, is dat
je het probleem dat je onderhanden hebt moet doorgronden in al zijn
aspecten, voordat je begint met programmeren. Voor de meer complexe
problemen kan dit behoorlijk overweldigend zijn, zeker als je weinig
ervaring hebt met programmeren. Maar voor de grotere problemen moet je
zowiezo veel tijd besteden aan het analyseren van je oplossing, en de
object georiënteerde aanpak kan dan behulpzaam zijn bij het creëren van
die oplossing. Je zult ook ontdekken dat de meeste modules object
georiënteerd zijn opgezet, en dat object oriëntatie ook nuttig kan zijn
bij de aanpak van kleinere problemen.

Omdat object oriëntatie een erg breed onderwerp is, ga ik er meerdere
hoofdstukken aan besteden, waarvan dit de eerste is. Dit hoofdstuk
bediscussieert de basis van object oriëntatie, en laat de meer
gespecialiseerde (en krachtige!) aspecten van object oriëntatie over aan
latere hoofdstukken.
