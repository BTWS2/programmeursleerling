Ik dank Allen B. Downey, die het uitermate sterke Python 2 boek *Think
Python: How to Think Like a Computer Scientist* heeft geschreven. Ikzelf
heb Python programmeren geleerd met dit boek, en ik heb het
$$\LaTeX$$ template van Downey's boek gebruikt om mijn eigen boek te
schrijven. Downey heeft recentelijk een Python 3 versie van zijn boek
uitgebracht. Als je Engels voldoende beheerst en al een beetje bekend
bent met programmeren, doe je er goed aan dat boek erbij te halen – het
is gratis te downloaden.

Peter Wentworth heeft een Python 3 versie van Downey's boek gemaakt.
Zijn stijl van lesgeven is niet de mijne, maar ik heb een hoop
informatie uit zijn boek gehaald, waarvoor dank.

Ik dank ook Guido van Rossum, die Python origineel ontworpen heeft. Ik
ben gek op programmeren, maar slechts weinig programmeertalen zijn
plezierig om te gebruiken. Python is zeer prettig in het gebruik, wat
vooral aan Van Rossum te danken is.

Ik dank ook Ákos Kádár, Nanne van Noord, en Sander Wubben, die met mij
gewerkt hebben aan een vroege versie van een Python cursus, waarop ik
dit boek gebaseerd heb.

Ook dank ik de leden van Monty Python, wiens televisie en audio
programma's mij Engels hebben geleerd, en aan wie Python haar naam te
danken heeft. Ik heb hier en daar vertalingen van stukjes van hun
teksten gebruikt in demonstraties en opgaves in dit boek.

Ik dank Myrthe Spronck, die de website bij dit boek gebouwd heeft. De
website is te vinden via <http://www.spronck.net/pythonbook>{:target="_blank"}.

Tenslotte dank ik iedereen die suggesties of correcties heeft ingestuurd
(een lijst volgt hieronder).

Als je een suggestie of correctie hebt, stuur dan een email naar
<pythonbook@spronck.net> (dat adres is
natuurlijk niet bedoeld om vragen over programma's te stellen – er zijn
vele plaatsen op het Internet waar programmeerhulp geboden wordt), of
een boodschap achterlaten op het forum <http://www.spronck.net/forum>{:target="_blank"}. 
Als ik een wijziging maak in het boek op basis van feedback, zal ik je
naam in dit dankwoord opnemen (tenzij je aangeeft dat je dat liever niet
hebt).
