<html>
  <head>
    <meta http-equiv="content-type" content="text/html; charset=windows-1252">
  </head>
  <body>
    <p>De meeste hoofstukken hebben kleine opgaves op diverse plaatsen in de
      tekst. Die opgaves zijn bedoeld om iets uit te leggen of als een snelle
      test of je alles nog steeds begrijpt. Je moet die opgaves meteen doen als
      je ze tegenkomt. Ik geef zelden antwoorden voor die opgaves, want als je
      de stof snapt zijn ze erg eenvoudig, en als je ze niet kunt maken moet je
      de voorgaande tekst opnieuw bestuderen totdat je het wel kunt. Als het dan
      nog steeds niet lukt, kun je beter om hulp vragen.</p>
    <p>Aan het einde van ieder hoofdstuk is een sectie getiteld "Opgaves", met
      daarin &#233;&#233;n of meerdere genummerde opgaves. Je moet al die
      opgaves proberen te maken, en je moet ze zelfstandig maken (dus zonder
      hulp en zonder de antwoorden op te zoeken). Antwoorden voor die opgaves
      zijn opgenomen achterin het boek, in appendix F. Je kunt ze ook downloaden
      via <a href="http://www.spronck.net/pythonbook" target="_blank">http://www.spronck.net/pythonbook</a>.
      Ik wil de volgende punten expliciet onder de aandacht brengen:</p>
    <p> </p>
    <ul>
      <li>
        <p>Je moet aan de opgaves werken totdat je ze opgelost hebt. Het
          volstaat niet om een beetje te proberen en dan het antwoord op te
          zoeken. Een dergelijke aanpak is volstrekt zinloos. Je zult nooit
          leren programmeren als je niet nadenkt over oplossingsmethodieken,
          code schrijft, en code test. Als je een opgave niet kunt oplossen
          zelfs als je er lange tijd aan hebt gewerkt, doe je er beter aan hulp
          te vragen dan het antwoord op te zoeken. Het niet kunnen oplossen van
          een opgave betekent dat er iets in het materiaal zit dat je nog niet
          begrijpt, en het is belangrijk dat je ontdekt wat dat is, zodat je dat
          gebrek kunt verhelpen.</p>
      </li>
      <li>
        <p>Je moet alle opgaves maken. De enige manier om te leren programmeren
          is te oefenen. Je zult veel code moeten schrijven om de praktijk van
          het programmeren te internaliseren. De paar opgaves die ik aan het
          einde van ieder hoofdstuk op heb genomen zijn nog niet voldoende om
          dat te bereiken, maar ze zijn een begin. Als je niet de moeite neemt
          om al die opgaves te doen, hoef je ook niet de moeite te doen om te
          proberen programmeren te leren.</p>
      </li>
      <li>
        <p>Je moet de opgaves zelfstandig maken. Aan de opgaves werken in
          groepsverband laat &#233;&#233;n persoon leren terwijl de rest erbij
          zit en toekijkt. Studenten vertellen me vaak dat ze een leermethode
          hebben waarbij ze aan opdrachten werken in groepsverband en antwoorden
          bediscussi&#235;ren. Dat werkt misschien voor het analyseren van
          teksten en het opzetten van experimenten, maar werkt meestal niet voor
          coderen. Toekijken hoe iemand anders code schrijft leert je erg weinig
          over het schrijven van code. Je moet zelf code schrijven.</p>
      </li>
      <li>
        <p>Voor geen van de opgaves is informatie nodig die nog niet naar voren
          was gebracht op het moment dat de opgave in het boek verschijnt. Vaak
          zijn er wel betere manieren om een opgave op te lossen door gebruik te
          maken van Python constructies die later in het boek komen. Maar die
          zijn op zich niet nodig. Het doel van de opgaves is te oefenen met het
          materiaal dat je op dat moment kent. Ze zijn niet bedoeld om
          toekomstig materiaal te bestuderen. Zelfs als je bekend bent met
          andere manieren van oplossen, probeer je dan toch te beperken tot het
          materiaal dat voor de opgave staat. Als je dat eenmaal gedaan hebt, en
          je wilt later terugkeren bij een opgave om het op een andere manier te
          doen, is dat natuurlijk uitstekend.</p>
      </li>
      <li>
        <p>Als je een opgave hebt opgelost en je je oplossing goed getest hebt,
          kun je je oplossing vergelijken met het antwoord dat ik geef. Je zult
          vaak zien dat mijn antwoord anders is dan het jouwe. Dat betekent niet
          dat jouw antwoord fout is! Er zijn meestal veel verschillende manieren
          om een programmeerprobleem op te lossen. Sommige zijn "beter" in
          bepaalde opzichten dan andere. Vele zijn "precies even goed". Wat van
          belang is dat je een probleem kunt oplossen door code te schrijven,
          niet dat je een probleem kunt oplossen door de meest effici&#235;nte
          code te schrijven. Het volstaat om het probleem op te lossen;
          oplossingen effici&#235;nt maken is van veel minder belang.
          Bijvoorbeeld, "effici&#235;ntie" is minder belangrijk dan
          "begrijpbaarheid" en "onderhoudbaarheid".</p>
      </li>
    </ul>
    <p>Hieronder staan alvast twee genummerde opgaves voor dit eerste hoofdstuk.
      Leer ervan.</p>
  </body>
</html>
