<html>
  <head>
    <meta http-equiv="content-type" content="text/html; charset=windows-1252">
  </head>
  <body>
    <p>Dit boek heeft niet alleen als doel om je Python te leren, maar ook om je
      te leren denken als een programmeur, omdat denken als een programmeur
      noodzakelijk is om te begrijpen waarvoor je computers kunt gebruiken en
      hoe je ze moet gebruiken. Maar wat betekent het om te "denken als een
      programmeur"? Ik zal die vraag beantwoorden door hem te illustreren met
      een taak:</p>
    <p>Stel je voor dat je een stapel kaarten hebt, en op iedere kaart staat een
      verschillend getal geschreven. Je moet deze kaarten sorteren van laag naar
      hoog, met het laagste getal bovenop. De meeste mensen kunnen die taak
      uitvoeren. Voor de meeste mensen geldt ook dat als je ze vraagt <i>hoe</i>
      ze de taak uitvoeren, ze je vragend aan zullen kijken en zeggen: "Eh
      &#8230;, ik sorteer ze van laag naar hoog &#8230; wat bedoel je met hoe ik
      dat doe?" Anderen zullen zeggen: "Ik zoek eerst de hoogste kaart en die
      leg ik onderop. Dan zoek ik de op-een-na-hoogste en die leg ik erbovenop.
      Enzovoorts". Dit legt min of meer uit hoe ze het doen, maar als je dan
      vraagt: "Maar hoe vind je de hoogste kaart?" zullen ze je ook vragend
      aankijken.</p>
    <p>Het probleem is dat als je een computer moet uitleggen hoe een stapel
      kaarten gesorteerd moet worden, je niet kunt veronderstellen dat de
      computer iets kan met vage uitspraken, zelfs als die uitspraken voor
      mensen duidelijk zijn. Je kunt niet tegen de computer zeggen: "Zoek de
      hoogste kaart", want zelfs als de computer Nederlands zou begrijpen, dan
      zou hij nog vragen hoe hij de hoogste kaart moet vinden. Je moet heel
      expliciet zijn over de handelingen die moeten worden uitgevoerd. Je moet
      iets zeggen als: "Neem de bovenste kaart in je linkerhand. Doe dan het
      volgende totdat de stapel leeg is: Neem de bovenste kaart in je
      rechterhand. Als het getal op de kaart in je rechterhand hoger is dan het
      getal op de kaart in je linkerhand, dan stop je de kaart in je linkerhand
      in de aflegstapel en stopt de kaart in je rechterhand in je linkerhand.
      Anders stop je de kaart in je rechterhand in de aflegstapel. Als de stapel
      leeg is en je rechterhand ook leeg is, is de kaart in je linkerhand de
      hoogste kaart".</p>
    <p>Natuurlijk heeft een computer geen handen en begrijpt hij ook geen
      Nederlands. Maar een computer begrijpt wel computertaal. Computertalen
      hebben een zeer precieze syntax<sup id="fnref:1"><a href="#fn:1" class="footnote">1</a></sup>
      en een zeer precieze semantiek<sup id="fnref:2"><a href="#fn:2" class="footnote">2</a></sup>,
      wat betekent dat een programma een ondubbelzinnige manier is om te
      beschrijven hoe een taak uitgevoerd moet worden. Dus om een computer een
      taak uit te laten voeren, moet je met behulp van een computertaal de
      computer stap voor stap uitleggen hoe de taak uitgevoerd moet worden.
      Slechts dan kan de computer de taak uitvoeren.</p>
    <p>Omdat het vaak lastig is om alle stappen te overzien die een computer
      moet zetten om een taak uit te voeren, moet je de taak verdelen in
      kleinere subtaken, die je misschien ook weer moet opdelen in subtaken,
      totdat de subtaken zo klein zijn dat je gemakkelijk de stappen kunt zien
      die je nodig hebt om zulke subtaken uit te voeren. Je kunt dan ieder van
      de subtaken implementeren, en ze samenvoegen om een programma voor de
      grote taak te vormen.</p>
    <p>Denken als een programmeur betekent dat je een taak kunt beschouwen
      vanuit het perspectief dat een computerprogramma geschreven moet worden om
      de taak op te lossen, dat je in staat bent een logische opdeling van een
      taak in subtaken te maken, en dat je kunt herkennen wanneer de subtaken
      klein genoeg zijn dat je ze kunt implementeren. Dit is een vaardigheid die
      de meeste mensen kunnen leren, maar die veel oefening vereist omdat er een
      denkproces voor nodig is dat anders is dan waar de meeste mensen aan
      gewend zijn.</p>
    <p>Door te leren programmeren in Python, beginnend met kleine programma's
      die groeien in complexiteit, breng je jezelf langzaamaan ook de
      denkprocessen bij die een programmeur van nature beheerst.</p>
    <div class="footnotes">
      <ol>
        <li id="fn:1">
          <p>De syntax zijn de regels die beschrijven wat
            correct-gevormde zinnen in een taal zijn. <a href="#fnref:1" class="reversefootnote">&#8617;</a></p>
        </li>
        <li id="fn:2">
          <p>De semantiek beschrijft de manier waarop syntactisch
            correct-gevormde zinnen ge&#239;nterpreteerd moeten worden. <a href="#fnref:2"
              class="reversefootnote">&#8617;</a></p>
        </li>
      </ol>
    </div>
  </body>
</html>
