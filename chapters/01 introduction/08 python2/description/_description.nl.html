<html>
  <head>
    <meta http-equiv="content-type" content="text/html; charset=windows-1252">
  </head>
  <body>
    <p>Er bestaan verschillende versies van Python. De meest populaire versies
      zijn Python 2 en Python 3. Python 3 is, zoals je kunt verwachten, een
      update van Python 2. Python 2 programma's zijn helaas niet volledig
      compatibel met Python 3 (met andere woorden, je kunt Python 2 programma's
      over het algemeen niet draaien op een computer waarop je alleen Python 3
      ge&#239;nstalleerd hebt). Omdat er nog steeds een hoop Python 2
      programma's gebruikt worden, is Python 2 een taal die nog steeds
      onderhouden wordt.</p>
    <p>Python 3 is gemaakt om een aantal inconsistenties en eigenaardigheden van
      Python 2 op te lossen. Voor studenten voor wie programmeren nieuw is, is
      dit een groot voordeel, omdat er minder "vreemde" taalelementen zijn die
      ze moeten leren als ze Python 3 verkiezen boven Python 2.</p>
    <p>Om een voorbeeld te geven, als je <samp>7/4</samp> uitrekent in Python
      2, krijg je als antwoord <samp>1</samp>, en niet <samp>1.75</samp> wat
      je zou verwachten. De reden is dat zowel <samp>7</samp> als <samp>4</samp>
      gehele getallen zijn (<i>integers</i>), en daarom is de uitkomst van de
      deling ook een geheel getal. Als je <samp>1.75</samp> als uitkomst wilt
      hebben, moet je ervoor zorgen dat minstens een van de twee getallen een
      gebroken getal is. <samp>7.0/4</samp> geeft daarom als uitkomst <samp>1.75</samp>.
      Dit is de manier waarop vrijwel alle computertalen omgaan met getallen.
      Voor studenten voor wie programmeren nieuw is, is dit
      contra-intu&#239;tief. Python 3 heeft dit probleem opgelost, en doet de
      conversie naar gebroken getallen automatisch. Dus in Python 3 geeft <samp>7/4</samp>
      de uitkomst <samp>1.75</samp>. Veel Python 2 programma's zijn echter
      geschreven onder de aanname dat een integer-deling naar beneden afrondt,
      wat betekent dat deze programma's niet meer correct functioneren als je ze
      uitvoert als Python 3 programma's. Dus zijn Python 2 en Python 3 niet
      compatibel.</p>
    <p>Omdat Python 3 intu&#239;tiever is dan Python 2, en omdat vandaag de dag
      de meeste Python programma's en modules op zijn minst geconverteerd zijn
      naar Python 3, is dit boek geschreven voor Python 3. Als je ooit terug
      moet naar Python 2, is dat niet moeilijk. De verschillen tussen Python 2
      en Python 3 die ik ken heb ik beschreven in appendix B (dit is geen
      compleet overzicht). Als je alleen Python 3 wilt gebruiken, kun je die
      appendix laten voor wat het is. Maar omdat ik vaak de vraag "wat zijn
      precies de verschillen tussen Python 2 en Python 3" gesteld krijg, leek
      het me verstandig deze appendix op te nemen.</p>
  </body>
</html>
