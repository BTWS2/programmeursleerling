Dit is niet het enig beschikbare Pythonboek, maar de meeste boeken die
ik heb gezien veronderstellen behoorlijk wat achtergrondkennis en
ervaring bij de studenten. Boeken voor beginners zijn zeldzaam. Toch
zijn er diverse alternatieven voor dit boek, sommige zelfs gratis
(hoewel bij mijn weten ze allemaal in het Engels geschreven zijn).

Een groot probleem dat ik heb met Pythonboeken voor beginners is dat ze
programmeren aantrekkelijk proberen te maken door van meet af aan
applicaties te maken die nuttig of leuk zijn. Een typische titel is
"Leer Games Maken met Python!"

Een dergelijke aanpak is misleidend. Op de eerste plaats, als je zulke
boeken doorneemt, zul je ontdekken dat er slechts eenvoudige woord- en
getalspelletjes worden gebouwd, en niet de nieuwe *Halo*,
*Civilization*, *Bejeweled*, of zelfs iets simpels als *Flappy Bird*.
Dit is niet wat een student verwacht van een boek over games
programmeren. Bovendien zul je ontdekken dat zelfs de simpele spelletjes
die het boek gebruikt te lastig zijn voor nieuwelingen om te leren
programmeren. Ik snap dat een dergelijk boek enthousiasme bij de
studenten probeert te kweken door inherent aantrekkelijk materiaal aan
te bieden. Maar zulk enthousiasme verdwijnt snel wanneer de studenten
zich realiseren dat het materiaal niet is wat ze verwachtten, en op dat
punt wordt het onderwerp meer een obstructie dan een stimulans.

Ongeacht hoe je tegen het onderwerp aankijkt, om te leren programmeren
moet je starten met basisconcepten voordat je kunt overgaan naar
aantrekkelijke en nuttige toepassingen. De wens of noodzaak om te leren
programmeren moet de student motiveren, en niet de loze verwachting dat
je na een paar uur studeren een leuk spel in elkaar kunt zetten. Daarom
begin ik in dit boek klein, met basis programmeerkennis, en bouw gestaag
op naar complexere zaken. Het boek blijft echter niet steken in de
kleine dingen – als je het hele boek doorwerkt zul je aan het einde een
vaardig programmeur zijn.

Door het hele boek heen zijn opgaves opgenomen, die ik aantrekkelijk heb
proberen te maken voor de studenten die dit soort dingen leuk vinden.
Sommige studenten hebben me verteld dat ze het plezierig vinden om eraan
te werken. Ik heb echter ook veel studenten gezien voor wie het haast
een lijdensweg is, en die ernaar verlangen andere dingen te doen.
Ongeacht hoe je hier tegenaan kijkt, als je wilt leren programmeren en
je de opgaves maakt, zal het boek je alles leren wat je moet weten om
iedere applicatie die je maar wilt te bouwen – zelfs leuke spelletjes
als je dat aanspreekt.
