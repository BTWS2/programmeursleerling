<html>
  <head>
    <meta http-equiv="content-type" content="text/html; charset=windows-1252">
  </head>
  <body>
    <p>Voordat ik toekom aan expressies, is er nog een onderwerp dat aan bod
      moet komen, en dat is data types. Er zijn drie verschillende data types
      die je op dit moment moet kennen, en dat zijn <i>strings</i>, <i>integers</i>,
      en <i>floats</i>.</p>
    <h3>Strings</h3>
    <p>Een string is een tekst, die bestaat uit nul of meer tekens, omsloten
      door aanhalingstekens. Je mag dubbele of enkele aanhalingstekens
      gebruiken. Wat je kiest maakt niet uit, bijvoorbeeld: <samp>"appel"</samp>
      is equivalent met <samp>'appel</samp>'. Echter, als je tekst een enkel
      aanhalingsteken bevat, moet je hem om problemen te voorkomen omsluiten met
      dubbele aanhalingstekens; dus <samp>"mango's"</samp> is een correcte
      string, terwijl <samp>'mango's'</samp> niet correct is. Hetzelfde geldt
      natuurlijk voor een dubbel aanhalingsteken in een string, die dan omsloten
      moet worden door enkele aanhalingstekens.</p>
    <p>Maar wat moet je doen als een string zowel dubbele als enkele
      aanhalingstekens bevat? Je kunt dat oplossen door in de string een <i>backslash</i>
      (<samp>\</samp>) op te nemen voor ieder dubbel of enkel aanhalingsteken
      dat in de string staat. Dit vertelt Python dat dat aanhalingsteken
      behandeld moet worden als een teken in de string, en niet als een
      afsluiting van de string. Dus <samp>'mango\'s'</samp> is een correcte
      string, wat je kunt zien als je hem probeert te printen:</p>
    <div class="highlighter-rouge">
      <pre><span></span><span class="gp">&gt;&gt;&gt; </span><span class="k">print</span><span
class="p">(</span> <span class="s1">'mango</span><span class="se">\'</span><span
class="s1">s'</span> <span class="p">)</span>
<span class="go">mango's</span>
</pre></div>
    <p>Maar wat moet je dan doen als je een echte backslash wilt opnemen in de
      string, en die backslash moet dan ook nog eens staan voor een dubbel of
      enkel aanhalingsteken? Dat kun je oplossen door voor de backslash een
      extra backslash op te nemen, wat er een teken in de string van maakt in
      plaats van een aanduiding dat wat erachter komt letterlijk genomen moet
      worden. Bijvoorbeeld, controleer wat de volgende code doet als je hem
      uitvoert (je kunt hem intypen in de Python shell):</p>
    <div class="highlighter-rouge">
      <pre><span></span><span class="gp">&gt;&gt;&gt; </span><span class="k">print</span><span
class="p">(</span> <span class="s1">'mango</span><span class="se">\\\'</span><span
class="s1">s'</span> <span class="p">)</span>
<span class="go">mango\'s</span>
</pre></div>
    <p>Als je dit verwarrend vindt kun je het voorlopig vergeten; ik ga het
      hierover in een later hoofdstuk nog uitgebreid hebben. Voor dit moment is
      het voldoende om te weten dat een string een tekst is die omsloten is door
      dubbele of enkele aanhalingstekens. Een string kan iedere lengte hebben,
      inclusief nul tekens lang.</p>
    <p>Let erop dat je alleen <i>rechte</i> aanhalingstekens gebruikt in Python
      programma's, en niet <i>ronde</i>. Tekstverwerkers hebben de neiging om
      rechte aanhalingstekens automatisch te vervangen door ronde, maar Python
      herkent zulke ronde aanhalingstekens niet. Tekst editors doen dat niet,
      maar als je om wat voor reden dan ook Python code kopieert naar een
      tekstverwerker, dan zou het best kunt gebeuren dat je aanhalingstekens
      gewijzigd worden. Kijk daarvoor uit.</p>
    <h3>Integers</h3>
    <p>Integers zijn gehele getallen, die positief of negatief (of nul) kunnen
      zijn. Er is een zekere grens aan hoe groot integers kunnen worden, die
      afhankelijk is van je computer en besturingssysteem. Voor de meeste
      toepassingen maakt dit niet uit, en kom je nooit aan die grenzen toe.
      Python is niet als rekenmachines met een 10-cijfer display.</p>
    <p>Er zijn meerdere manieren mogelijk om een specifieke integer-waarde te
      schrijven. <samp>1</samp> is hetzelfde als <samp>+1</samp> (er zijn nog
      meer manieren om <samp>1</samp> te schrijven, maar die volgen in een
      later hoofdstuk). Dus zowel <samp>print( 1 )</samp> als <samp>print( +1
        )</samp> geven hetzelfde resultaat. Voor strings is dat natuurlijk
      anders: de string <samp>"1"</samp> is niet hetzelfde als de string <samp>"+1"</samp>.</p>
    <p>Als je integers in Python gebruikt, mag je ze niet schrijven met
      scheiders tussen de veelvouden van 1000 om ze leesbaarder te maken. Je
      moet het getal 1 miljard dus schrijven als <samp>1000000000</samp> en
      niet als <samp>1,000,000,000</samp> (de Engelse conventie) of <samp>1.000.000.000</samp>.</p>
    <p>Bestudeer de volgende code en bedenk wat er gebeurt als je hem uitvoert.
      Kopieer hem daarna naar de Python shell en voer hem uit.</p>
    <div class="highlighter-rouge">
      <pre><span></span><span class="gp">&gt;&gt;&gt; </span><span class="k">print</span><span
class="p">(</span> <span class="mi">1</span><span class="p">,</span><span class="mo">000</span><span
class="p">,</span><span class="mo">000</span><span class="p">,</span><span class="mo">000</span> <span
class="p">)</span>
</pre></div>
    <div class="callout callout-info">
      <h4>Opgave</h4>
      <p>Als je voorspelling van wat de code doet niet correct is, probeer dan
        te bedenken waarom de code deze uitkomst geeft.</p>
    </div>
    <h3>Floats</h3>
    <p>Floats, wat kort is voor <i>floating-point getallen</i> (<i>gebroken
        getallen</i>), zijn getallen met decimalen. Bijvoorbeeld,&#160; <samp>3.14159265</samp>
      is een float. Merk op dat je een punt in plaats van een komma moet
      gebruiken als decimaal-scheider. Veel landen (inclusief Nederland)
      gebruiken een komma als decimaal-scheider, maar Python houdt zich aan de
      conventie van Engelstalige landen en gebruikt daarom de punt.</p>
    <p>Als je een integer hebt die je wilt gebruiken als float, kun je dat doen
      door er <samp>.0</samp> achter te zetten. Bijvoorbeeld, <samp>13</samp>
      is een integer, maar <samp>13.0</samp> is een float. Ze geven nog steeds
      dezelfde waarde weer, en als je ze in code met elkaar vergelijkt (dat
      bespreek ik in hoofdstuk \ref{ch:conditions}), dan zal Python stellen dat
      ze hetzelfde zijn.</p>
    <p>Er zijn bepaalde begrenzingen aan de grootte van de floats, en aan de
      precisie. Het is onwaarschijnlijk dat je ooit de maximale groottes
      bereikt, aangezien Python wetenschappelijke notatie voor grote getallen
      gebruikt. Maar als je Python gebruikt voor zeer exacte berekeningen, kun
      je wel in de problemen komen met precisie. Voor de meeste toepassingen
      gebeurt dat niet, maar als je een natuurkundige bent wiens berekeningen
      grote getallen omvatten op quantumniveau, moet je je wel bewust zijn van
      deze beperkingen.</p>
    <p>Door de manier waarop Python floats opslaat, kunnen bepaalde getallen
      niet precies vastgelegd worden. Bijvoorbeeld, het statement <samp>print(
        (431 / 100) * 100 )</samp> geeft als antwoord <samp>430.99999999999994</samp>,
      en niet <samp>431</samp> zoals je zou verwachten. Als je weet dat de
      uitkomst van een berekening waarin floats zitten een integer moet zijn,
      dan doe je er goed aan om de uitkomst af te ronden naar het
      dichtstbijzijnde gehele getal. Dat kun je doen met behulp van de <samp>round()</samp>
      functie, die ik bespreek in hoofdstuk \ref{ch:simplefunctions}.</p>
    
  </body>
</html>
