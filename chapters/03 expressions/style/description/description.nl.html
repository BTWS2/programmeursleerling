<html>
  <head>
    <meta http-equiv="content-type" content="text/html; charset=windows-1252">
  </head>
  <body>
    <p>Misschien is het je opgevallen dat ik in mijn voorbeelden veel spaties
      gebruik. Bijvoorbeeld, bij de haakjes die achter een functienaam staan,
      zet ik altijd een spatie na het openingshaakje en voor het sluithaakje. In
      berekeningen zet ik vaak spaties rondom operatoren als dat de berekening
      beter leesbaar maakt. Ik zet ook vaak lege regels in mijn code, en gebruik
      consequent vier spaties als tabulatie waar nodig.</p>
    <p>De meeste van deze zaken zijn gewoon "stijl". De spaties bij de haakjes
      en rond de operatoren zijn niet nodig. Python begrijpt de code ook prima
      als ze er niet staan. De volgende vier regels code zijn equivalent:</p>
    <div class="highlighter-rouge">
      <pre><span></span><span class="c1"># Equivalente regels code</span>
<span class="k">print</span><span class="p">(</span> <span class="mi">2</span> <span
class="o">+</span> <span class="mi">3</span> <span class="p">)</span>
<span class="k">print</span><span class="p">(</span><span class="mi">2</span><span
class="o">+</span><span class="mi">3</span><span class="p">)</span>
<span class="k">print</span><span class="p">(</span> <span class="mi">2</span><span
class="o">+</span><span class="mi">3</span><span class="p">)</span>
<span class="k">print</span>       <span class="p">(</span>       <span class="mi">2</span>       <span
class="o">+</span>       <span class="mi">3</span>       <span class="p">)</span>
</pre></div>
    <p>Het "vastplakken" van het openingshaakje aan de functienaam doet vrijwel
      iedere programmeur, maar de rest verschillen de stijlen van spaties
      plaatsen tussen programmeurs (bijvoorbeeld, mijn stijl waarin ik een
      spatie plaats voor een sluithaakje is hoogst zeldzaam). Je kunt hierin je
      eigen stijlvoorkeur gebruiken, je hoeft niet de mijne te volgen. Maar ik
      raad je wel aan om een consistente stijl te gebruiken, want dat maakt je
      code leesbaarder, zelfs voor programmeurs die er een andere stijl op
      nahouden.</p>
    <p>Merk op dat de code hierboven een <i>hash mark</i> (<samp>#</samp>;
      hiervoor bestaat geen Nederlandstalig woord) heeft op de eerste regel,
      waarna een tekst volgt die wat details over de code uitlegt. Deze regel is
      een commentaarregel: als je een hash mark gebruikt in je code (behalve als
      die in een string staat, natuurlijk) dan is alles wat rechts van de hash
      mark staat op de regel commentaar, dat door Python genegeerd wordt. Je
      kunt commentaar gebruiken om details over je code te geven, als je denkt
      dat uitleg nodig is. Meer over het geven van commentaar volgt in een later
      hoofdstuk.</p>
    
  </body>
</html>
