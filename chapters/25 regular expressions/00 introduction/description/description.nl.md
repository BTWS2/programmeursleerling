Als je een probleem moet oplossen met tekstanalyse, data verwerking, het
zoeken van patronen in grote data verzamelingen, of het filteren van
data uit webpagina's, en je zoekt op het Internet naar een oplossing
voor het probleem, dan zul je zien dat het eerste antwoord dat meestal
op vragen hierover gegeven wordt is "Waarom gebruik je geen reguliere
expressies?" of zelfs "Gebruik gewoon regex," zonder verdere uitleg. Dat
zijn nogal zelfingenomen antwoorden, aangezien maar weinig mensen de
term reguliere expressies kennen, en zelfs als ze hem kennen, ze
reguliere expressies vaak eng en onbegrijpelijk vinden. En het is waar
dat op het eerste gezicht reguliere expressies zo esoterisch en
verwarrend zijn dat de meeste mensen liever besmuikt wegsluipen dan er
tijd aan te besteden. Wat jammer is, daar reguliere expressies een
krachtig hulpmiddel zijn dat niet mag ontbreken in de gereedschapskist
van eenieder die regelmatig moet omgaan met tekstuele data.

In dit hoofdstuk leg ik uit hoe je basale reguliere expressies schrijft
en gebruikt met Python. Je zult ontdekken dat ze een krachtige manier
bieden om snel complexe patronen in data te identificeren, en toegang
geven tot functionaliteiten die in gewoon Python lastig te implementeren
zijn. Hoewel dit hoofdstuk geen compleet overzicht verschaft over
reguliere expressies, zul je aan het einde ervan voldoende begrijpen om
de meeste, zo niet alle problemen rondom het identificeren van patronen
in teksten op te kunnen lossen, en je kunt beginnelingen toespreken met
de woorden: "Je moet reguliere expressies gebruiken om je problemen op
te lossen." Nu kun jij ook zelfingenomen zijn!
