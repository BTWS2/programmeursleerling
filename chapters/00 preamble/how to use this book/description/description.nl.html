<html>
  <head>
    <meta http-equiv="content-type" content="text/html; charset=windows-1252">
  </head>
  <body>
    <p>Dit boek is bedoeld als cursus. Het is niet direct bedoeld als naslagwerk
      voor de Python taal. Naslagwerken zijn niet nodig, een uitstekende
      taalreferentie voor Python kan op Internet gevonden worden (<a href="http://docs.python.org"
        target="_blank">http://docs.python.org</a>).</p>
    <p>De hoofdstukken van dit boek zijn geschreven om in volgorde bestudeerd te
      worden. Voor een korte cursus Python, waarbij je je concentreert op
      "imperatief programmeren", moet je de volgende onderwerpen bestuderen:
      variabelen en expressies, condities en iteraties, functies, strings, lists
      en dictionaries, en bestandsverwerking. Met andere woorden, je kunt je
      beperken tot de hoofdstukken 1 tot en met 19, waarbij de hoofdstukken 9
      (recursie), 14 (sets), 17 (exceptions), 18 (binaire bestanden), en 19
      (bitsgewijze operatoren) beschouwd kunnen worden als optioneel materiaal,
      dat je kunt overslaan totdat je ze nodig hebt (waarbij ik wel aanbeveel
      dat je probeert recursie te begrijpen, aangezien het je helpt om sommige
      opgaven uit latere hoofdstukken op te lossen).</p>
    <p>Voor een uitgebreidere cursus Python moet je in ieder geval ook object
      ori&#235;ntatie bestuderen, dat wil zeggen hoofdstukken 20 tot en met 23,
      waarbij hoofdstuk 23 (iteratoren en generatoren) beschouwd kan worden als
      geavanceerde stof.</p>
    <p>De overige hoofdstukken zijn alle nuttig maar optioneel. Je kunt hiervan
      bestuderen wat je wilt, hoewel ik aanbeveel dat je ze op zijn minst
      doorbladert om te zien waar ze over gaan. Toekomstige edities van dit boek
      kunnen extra optioneel materiaal bevatten.</p>
    <p>Tijdens het bestuderen van dit boek moet je een computer bij de hand
      houden waarop je Python hebt ge&#239;nstalleerd (hoofdstuk 2 legt uit hoe
      je Python kunt krijgen voor jouw computer). Het boek bevat vele kleine en
      grotere oefeningen, die je allemaal moet doen tijdens het bestuderen. Als
      je veel van de oefeningen overslaat, zul je zeker niet leren programmeren.
      Meer over het doen van oefeningen volgt later in dit hoofdstuk (1.9).</p>
    <p>Veel van de code fragmenten in dit boek &#8212; in ieder geval alle
      antwoorden op de opgaves en alle iets langere fragmenten &#8212; hebben
      een bestandsnaam boven de code genoemd. Dat betekent dat die code
      beschikbaar is als bestand, verkrijgbaar via de website die met dit boek
      geassocieerd is (<a href="http://www.spronck.net/pythonbook" target="_blank">http://www.spronck.net/pythonbook</a>).
      Je kunt de code downloaden en meteen in een editor laden als je dat wilt.</p>
    <h4>Let op!</h4>
    <p><strong>Het kopi&#235;ren en plakken van code vanuit een PDF bestand naar
        een editor werkt over het algemeen niet</strong>. Tekst in een PDF
      bestand is niet opgeslagen op een manier die ervoor zorgt dat spaties
      correct gekopieerd worden. Dus je moet ofwel code handmatig intypen, ofwel
      de bestanden gebruiken die ik beschikbaar heb gesteld.</p>
    
  </body>
</html>
