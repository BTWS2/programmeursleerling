Computers raken niet verveeld. Als een computer een taak
honderdduizenden malen moet herhalen, protesteert hij niet. Mensen
daarentegen houden niet van teveel herhaling. Daarom moeten herhalende
taken aan een computer worden overgelaten. Alle programmeertalen
ondersteunen herhalingen. De klasse programmeerconstructies die
herhalingen mogelijk maken heten "iteraties." Een veelgebruikte term is
"loops" (Engels, spreek uit: "loeps" â€“ dit woord kun je netjes vertalen
als "lussen," maar dat zeggen programmeurs nooit).

Dit hoofdstuk legt uit wat je moet weten over loops in Python. Als
programmeren helemaal nieuw voor je is, zul je wellicht het gevoel
krijgen dat loops een lastig onderwerp zijn. Als dat zo is, neem dan de
tijd voor dit hoofdstuk, en werk eraan totdat je zeker weet dat je alles
snapt. Loops zijn zo'n basaal programmeerconcept dat je ze goed moet
begrijpen. Elk hoofdstuk dat hierna komt maakt gebruik van loops.
