<html>
  <head>
    <meta http-equiv="content-type" content="text/html; charset=windows-1252">
  </head>
  <body>
    <p>Om Python te gebruiken heb je een <i>Python interpreter</i> nodig.
      Python interpreters zijn gratis verkrijgbaar voor vrijwel alle computers.
      Via de website <a href="http://www.python.org" target="_blank">http://www.python.org</a>
      kun je een Python interpreter downloaden voor jouw computer. Let erop dat
      je een Python 3 interpreter neemt. Installeer de interpreter door het
      bestand te openen dat je hebt gedownload. Nadat de installatie is
      afgelopen, ben je in principe klaar om Python programma's te schrijven en
      uit te voeren.</p>
    <p>Het maakt niet uit wat voor operating system je gebruikt, of het nu
      Windows, Mac OS X, Linux, of iets anders is: voor iedere machine schrijf
      je dezelfde code. Je kunt zelfs een programma nemen dat je op de ene
      machine geschreven hebt en dat kopi&#235;ren naar een andere machine met
      een ander besturingssysteem, en waarschijnlijk zal het programma nog
      steeds werken (tenzij het programma systeem-specifieke code bevat, maar
      dat bespreek ik in een veel later hoofdstuk).</p>
    <p>Er zijn Python cursussen die je gebruik laten maken van een online Python
      systeem, omdat ze weten dat het voor sommige mensen een obstakel is om
      software te installeren. Dat kan, maar het heeft drie nadelen:</p>
    <ol>
      <li>
        <p>er zijn gratis systemen die heel beperkt en dus nauwelijks bruikbaar
          zijn</p>
      </li>
      <li>
        <p>er zijn betaalde systemen die meer kunnen maar die geld kosten en
          vaak eigenaardigheden bevatten omdat ze nu eenmaal in een browser
          draaien</p>
      </li>
      <li>
        <p>uiteindelijk moet je er toch toe overgaan om Python op je eigen
          computer te installeren, dus waarom zou je er niet meteen mee
          beginnen?</p>
      </li>
    </ol>
    <p>Maar als je die nadelen voor lief wilt nemen, zou je kunnen beginnen met
      een online Python systeem, en pas in een later hoofdstuk overgaan op een
      lokaal ge&#239;nstalleerd systeem.</p>
  </body>
</html>
