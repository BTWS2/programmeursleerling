<html>
  <head>
    <meta http-equiv="content-type" content="text/html; charset=windows-1252">
  </head>
  <body>
    <p>Python programma's zijn bestanden. Over het algemeen wordt voor Python
      bestanden de extensie <samp>.py</samp> gebruikt.</p>
    <p>De meeste Python installaties (in ieder geval die voor Windows en Mac OS)
      installeren ook een omgeving om programma's in te schrijven, IDLE geheten.
      Ze zetten ook een icoon op het scherm en/of een optie in een
      start/programmamenu dat IDLE start. IDLE is nogal kaal, maar een geschikte
      omgeving om in te programmeren.</p>
    <div class="dodona-centered-group"><img alt="IDLE" data-caption="De Python shell in IDLE."
        src="media/IDLE.png" title="IDLE" width="75%"> </div>
    <p>Als je IDLE start, ben je in een zogeheten <i>Python shell</i> (zie
      afbeelding). Dit is, als het ware, een interactief Python programma,
      waarin je regels code kunt typen die onmiddellijk worden uitgevoerd als je
      op <i>Enter</i> drukt. Bijvoorbeeld, als je <samp>print(7/4)</samp>
      typt, geeft IDLE meteen als antwoord <samp>1.75</samp>. Dit is niet de
      manier waarop je wilt programmeren, maar je kunt wel op deze wijze snel
      het effect testen van regels Python code.</p>
    <p>Om programma's met IDLE te cre&#235;ren, kun je nieuwe Python bestanden
      aanmaken, of bestaande Python bestanden openen, via het <i>File</i> menu.
      IDLE geeft je dan een nieuw window waarin je code kunt schrijven,
      aanpassen, en opslaan. Je kunt zelfs code laten uitvoeren in dit window
      via het <i>Run</i> menu (er is ook een toets die je daarvoor kunt
      gebruiken, meestal F5). Het programma wordt dan uitgevoerd in de <i>Python
        shell</i>, dus daar kun je dan input ingeven en output zien. Zorg ervoor
      dat je als bestandsnaam voor je programma's altijd iets kiest met de
      extensie <samp>.py</samp>.</p>
    <p>Er zijn meer gebruikersvriendelijke manieren om Python programma's te
      schrijven. Je hebt dan een <i>tekst editor</i> nodig, bij voorkeur een
      editor die specifiek Python ondersteunt. Merk op dat een tekst editor niet
      hetzelfde is als een word processor (tekstverwerker); een tekst editor
      heeft geen manieren om tekst te formatteren. Als je code in een tekst
      editor typt, kan het zijn dat je wel formattering ziet, zoals vetgedrukte
      woorden en gekleurde woorden, maar dit is <i>syntax highlighting</i>, een
      techniek die je laat zien dat je bepaalde programmeertaal elementen aan
      het schrijven bent.</p>
    <p>Er zijn veel tekst editors beschikbaar die Python ondersteunen, voor
      verschillende besturingssystemen. Vele zijn gratis verkrijgbaar. Als je
      IDLE niet prettig vindt werken, kun je een alternatief vinden op Internet.
      Alle tekst editors hebben hun eigen voor- en nadelen, dus wat je
      prefereert mag je zelf uitmaken.</p>
    
  </body>
</html>
