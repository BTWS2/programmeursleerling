Wanneer je een Python programma geschreven hebt, zie je de naam van het
programma in de folder waar je het hebt opgeslagen. Je kunt proberen het
uit te voeren op dezelfde manier waarop je andere programma's start,
bijvoorbeeld door erop dubbel te klikken. Voor veel Python programma's
geldt dat als je ze op deze manier probeert te starten, je niks ziet
gebeuren, of niet meer dan een flits van een zwart window, waarna er
niks meer gebeurt. De reden is dat Python programma's worden uitgevoerd
in een "command-line shell" van het besturingssysteem. Als je geen Linux
gebruiker bent, is dat waarschijnlijk niet iets waar je mee bekend bent.
Wat er gebeurt is dat Python de command-line shell opent, het programma
draait, en als het programma afgelopen is, de shell weer sluit. Dat
geeft je het gevoel dat er niks gebeurt, maar er is wel degelijk iets
gebeurd – je zag alleen niet wat.

Voor het grootste deel van dit boek kun je je programma's gewoon draaien
in de editor waarin je ze schrijft, zoals ik hierboven beschreef voor
IDLE. Je kunt de command-line shell openen (dit is gewoonlijk een wat
verborgen optie in de lijst van geïnstalleerde programma's) en de
programma's "handmatig" draaien, maar er is zelden een reden om dat te
doen.
