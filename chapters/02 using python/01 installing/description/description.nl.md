Om Python te gebruiken heb je een "Python interpreter" nodig. Python
interpreters zijn gratis verkrijgbaar voor vrijwel alle computers. Via
de website <http://www.python.org>{:target="_blank"} kun je een Python interpreter
downloaden voor jouw computer. Let erop dat je een Python 3 interpreter
neemt. Installeer de interpreter door het bestand te openen dat je hebt
gedownload. Nadat de installatie is afgelopen, ben je in principe klaar
om Python programma's te schrijven en uit te voeren.

Het maakt niet uit wat voor operating system je gebruikt, of het nu
Windows, Mac OS X, Linux, of iets anders is: voor iedere machine schrijf
je dezelfde code. Je kunt zelfs een programma nemen dat je op de ene
machine geschreven hebt en dat kopiëren naar een andere machine met een
ander besturingssysteem, en waarschijnlijk zal het programma nog steeds
werken (tenzij het programma systeem-specifieke code bevat, maar dat
bespreek ik in een veel later hoofdstuk).

Er zijn Python cursussen die je gebruik laten maken van een online
Python systeem, omdat ze weten dat het voor sommige mensen een obstakel
is om software te installeren. Dat kan, maar het heeft drie nadelen:

1. er zijn gratis systemen die heel beperkt en dus nauwelijks bruikbaar zijn;

2. er zijn betaalde systemen die meer kunnen maar die geld kosten en vaak eigenaardigheden bevatten omdat ze nu eenmaal in een browser draaien;
 
3. uiteindelijk moet je er toch toe overgaan om Python op je eigen computer te installeren, dus waarom zou je er niet meteen mee beginnen?

Maar als je die nadelen voor lief wilt nemen, zou je kunnen
beginnen met een online Python systeem, en pas in een later hoofdstuk
overgaan op een lokaal geïnstalleerd systeem.
